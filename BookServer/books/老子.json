{
  "title": "老子",
  "source": "https://so.gushiwen.cn/guwen/book_46653FD803893E4F33D126D4A6B656E2.aspx",
  "description": "《老子》，又称《道德真经》《道德经》《五千言》《老子五千文》，是中国古代先秦诸子分家前的一部著作，为其时诸子所共仰，传说是春秋时期的老子李耳（似是作者、注释者、传抄者的集合体）所撰写，是道家哲学思想的重要来源。道德经分上下两篇，原文上篇《德经》、下篇《道经》，不分章，后改为《道经》37章在前，从38章开始为《德经》，并分为81章。是中国历史上首部完整的哲学著作。",
  "volumes": [
    {
      "title": "道经",
      "chapters": [
        {
          "title": "第一章",
          "source": "https://so.gushiwen.cn/guwen/bookv_46653FD803893E4FC44993C726E3A314.aspx",
          "paragraphs": [
            {
              "type": "原文",
              "content": "道可道，非常道；名可名，非常名。无名天地之始，有名万物之母。故常无，欲以观其妙；常有，欲以观其徼。此两者同出而异名，同谓之玄，玄之又玄，众妙之门。"
            }
          ]
        },
        {
          "title": "第二章",
          "source": "https://so.gushiwen.cn/guwen/bookv_46653FD803893E4FCAE863C148827C30.aspx",
          "paragraphs": [
            {
              "type": "原文",
              "content": "天下皆知美之为美，斯恶已。皆知善之为善，斯不善已。故有无相生，难易相成，长短相形，高下相倾，音声相和，前后相随，恒也。是以圣人处无为之事，行不言之教，万物作焉而不辞，生而不有，为而不恃，功成而弗居。夫唯弗居，是以不去。(万物作焉而不辞 一作：万物作焉而不为始)"
            }
          ]
        },
        {
          "title": "第三章",
          "source": "https://so.gushiwen.cn/guwen/bookv_46653FD803893E4F146D1087CFA4E44D.aspx",
          "paragraphs": [
            {
              "type": "原文",
              "content": "不尚贤，使民不争；不贵难得之货，使民不为盗；不见可欲，使民心不乱。是以圣人之治，虚其心，实其腹；弱其志，强其骨。常使民无知无欲。使夫知者不敢为也。为无为，则无不治。"
            }
          ]
        },
        {
          "title": "第四章",
          "source": "https://so.gushiwen.cn/guwen/bookv_46653FD803893E4F971E1DF5B5E957A8.aspx",
          "paragraphs": [
            {
              "type": "原文",
              "content": "道冲，而用之或不盈。渊兮，似万物之宗。挫其锐，解其纷，和其光，同其尘。湛兮，似或存。吾不知谁之子，象帝之先。"
            }
          ]
        },
        {
          "title": "第五章",
          "source": "https://so.gushiwen.cn/guwen/bookv_46653FD803893E4F1AD617B56C508BB7.aspx",
          "paragraphs": [
            {
              "type": "原文",
              "content": "天地不仁，以万物为刍狗；圣人不仁，以百姓为刍狗。天地之间，其犹橐籥乎？虚而不屈，动而愈出。多言数穷，不如守中。"
            }
          ]
        },
        {
          "title": "第六章",
          "source": "https://so.gushiwen.cn/guwen/bookv_46653FD803893E4F6560A1247A4E5276.aspx",
          "paragraphs": [
            {
              "type": "原文",
              "content": "谷神不死，是谓玄牝。玄牝之门，是谓天地根。绵绵若存，用之不勤。"
            }
          ]
        },
        {
          "title": "第七章",
          "source": "https://so.gushiwen.cn/guwen/bookv_46653FD803893E4F7888250F4C82DF39.aspx",
          "paragraphs": [
            {
              "type": "原文",
              "content": "天长地久。天地所以能长且久者，以其不自生，故能长生。是以圣人后其身而身先，外其身而身存。非以其无私耶？故能成其私。(后其身 一作：退其身)"
            }
          ]
        },
        {
          "title": "第八章",
          "source": "https://so.gushiwen.cn/guwen/bookv_46653FD803893E4F24428FD378E92287.aspx",
          "paragraphs": [
            {
              "type": "原文",
              "content": "上善若水，水善利万物而不争。处众人之所恶，故几于道。居善地，心善渊，与善仁，言善信，政善治，事善能，动善时。夫唯不争，故无尤。"
            }
          ]
        },
        {
          "title": "第九章",
          "source": "https://so.gushiwen.cn/guwen/bookv_46653FD803893E4F5ECF18B9E7078698.aspx",
          "paragraphs": [
            {
              "type": "原文",
              "content": "持而盈之，不如其已。揣而锐之，不可长保。金玉满堂，莫之能守。富贵而骄，自遗其咎。功遂身退，天之道也。"
            }
          ]
        },
        {
          "title": "第十章",
          "source": "https://so.gushiwen.cn/guwen/bookv_46653FD803893E4F611478BD07C898DF.aspx",
          "paragraphs": [
            {
              "type": "原文",
              "content": "载营魄抱一，能无离乎？专气致柔，能如婴儿乎？涤除玄览(鉴)，能无疵乎？爱民治国，能无为乎？天门开阖，能为雌乎？明白四达，能无知乎？生之、畜之，生而不有，为而不恃，长而不宰。是谓玄德。"
            }
          ]
        },
        {
          "title": "第十一章",
          "source": "https://so.gushiwen.cn/guwen/bookv_46653FD803893E4F57AB977C52E76184.aspx",
          "paragraphs": [
            {
              "type": "原文",
              "content": "三十辐共一毂，当其无，有车之用。埏埴以为器，当其无，有器之用。凿户牖以为室，当其无，有室之用。故有之以为利，无之以为用。"
            }
          ]
        },
        {
          "title": "第十二章",
          "source": "https://so.gushiwen.cn/guwen/bookv_46653FD803893E4FD6CB9A00B533A0BE.aspx",
          "paragraphs": [
            {
              "type": "原文",
              "content": "五色令人目盲；五音令人耳聋；五味令人口爽；驰骋畋猎，令人心发狂；难得之货，令人行妨。是以圣人为腹不为目，故去彼取此。"
            }
          ]
        },
        {
          "title": "第十三章",
          "source": "https://so.gushiwen.cn/guwen/bookv_46653FD803893E4FE4A5A96B085208E3.aspx",
          "paragraphs": [
            {
              "type": "原文",
              "content": "宠辱若惊，贵大患若身。何谓宠辱若惊？宠为下，得之若惊，失之若惊，是谓宠辱若惊。何谓贵大患若身？吾所以有大患者，为吾有身，及吾无身，吾有何患？故贵以身为天下者，若可寄天下；爱以身为天下者，若可托天下。"
            }
          ]
        },
        {
          "title": "第十四章",
          "source": "https://so.gushiwen.cn/guwen/bookv_46653FD803893E4F369A6C01D32555EE.aspx",
          "paragraphs": [
            {
              "type": "原文",
              "content": "视之不见，名曰夷；听之不闻，名曰希；搏之不得，名曰微。此三者，不可致诘，故混而为一。其上不皦，其下不昧，绳绳兮不可名，复归於无物。是谓无状之状，无物之象，是谓惚恍。迎之不见其首，随之不见其后。执今之道，以御今之有。能知古始，是谓道纪。(执今之道 一作：执古之道)"
            }
          ]
        },
        {
          "title": "第十五章",
          "source": "https://so.gushiwen.cn/guwen/bookv_46653FD803893E4F09848F415F139AAF.aspx",
          "paragraphs": [
            {
              "type": "原文",
              "content": "古之善为士者，微妙玄通，深不可识。夫唯不可识，故强为之容；豫兮若冬涉川；犹兮若畏四邻；俨兮其若客；涣兮若冰之将释；敦兮其若朴；旷兮其若谷；混兮其若浊；孰能浊以止，静之徐清？孰能安以久，动之徐生？保此道者，不欲盈。夫唯不盈，故能蔽而新成。(古之善为士者 帛书版：古之善为道者)"
            }
          ]
        },
        {
          "title": "第十六章",
          "source": "https://so.gushiwen.cn/guwen/bookv_46653FD803893E4F57774F981CA62CC6.aspx",
          "paragraphs": [
            {
              "type": "原文",
              "content": "致虚极；守静笃。万物并作，吾以观复。夫物芸芸，各复归其根。归根曰静，静曰复命。复命曰常，知常曰明。不知常，妄作凶。知常容，容乃公，公乃全，全乃天，天乃道，道乃久，没身不殆。"
            }
          ]
        },
        {
          "title": "第十七章",
          "source": "https://so.gushiwen.cn/guwen/bookv_46653FD803893E4F1571AD1BB0434774.aspx",
          "paragraphs": [
            {
              "type": "原文",
              "content": "太上，下知有之；其次，亲而誉之；其次，畏之；其次，侮之。信不足焉，有不信焉。悠兮，其贵言。功成事遂，百姓皆谓：“我自然”。"
            }
          ]
        },
        {
          "title": "第十八章",
          "source": "https://so.gushiwen.cn/guwen/bookv_46653FD803893E4F471FE75E06BEEF90.aspx",
          "paragraphs": [
            {
              "type": "原文",
              "content": "大道废，有仁义；智慧出，有大伪；六亲不和，有孝慈；国家昏乱，有忠臣。"
            }
          ]
        },
        {
          "title": "第十九章",
          "source": "https://so.gushiwen.cn/guwen/bookv_46653FD803893E4FF28D395F5DB43519.aspx",
          "paragraphs": [
            {
              "type": "原文",
              "content": "绝圣弃智，民利百倍；绝仁弃义，民复孝慈；绝巧弃利，盗贼无有。此三者，以为文不足，故令有所属。见素抱朴，少私寡欲，绝学无忧。"
            }
          ]
        },
        {
          "title": "第二十章",
          "source": "https://so.gushiwen.cn/guwen/bookv_46653FD803893E4FF6B4198BF8B5D779.aspx",
          "paragraphs": [
            {
              "type": "原文",
              "content": "唯之与阿，相去几何？善之与恶，相去若何？人之所畏，不可不畏。荒兮其未央哉！众人熙熙，如享太牢，如春登台。我独泊兮其未兆，沌沌兮，如婴儿之未孩；儡儡兮若无所归。众人皆有馀，而我独若遗。我愚人之心也哉！俗人昭昭，我独昏昏；俗人察察，我独闷闷。澹兮其若海；飂兮若无止。众人皆有以，而我独顽似鄙。我独异于人，而贵食母。"
            }
          ]
        },
        {
          "title": "第二十一章",
          "source": "https://so.gushiwen.cn/guwen/bookv_46653FD803893E4FF8E8994DA0C56BE2.aspx",
          "paragraphs": [
            {
              "type": "原文",
              "content": "孔德之容，惟道是从。道之为物，惟恍惟惚。惚兮恍兮，其中有象；恍兮惚兮，其中有物；窈兮冥兮，其中有精；其精甚真，其中有信。自今及古，其名不去，以阅众甫。吾何以知眾甫之状哉？以此。"
            }
          ]
        },
        {
          "title": "第二十二章",
          "source": "https://so.gushiwen.cn/guwen/bookv_46653FD803893E4F8E0F1DE0174D66A4.aspx",
          "paragraphs": [
            {
              "type": "原文",
              "content": "“曲则全，枉则直，洼则盈，敝则新，少则得，多则惑。”是以圣人抱一为天下式。不自见，故明；不自是，故彰；不自伐，故有功；不自矜，故长。夫唯不争，故天下莫能与之争。古之所谓“曲则全”者，岂虚言哉！诚全而归之。"
            }
          ]
        },
        {
          "title": "第二十三章",
          "source": "https://so.gushiwen.cn/guwen/bookv_46653FD803893E4F304D8F1DCE47EAC0.aspx",
          "paragraphs": [
            {
              "type": "原文",
              "content": "希言自然。故飘风不终朝，骤雨不终日。孰为此者？天地。天地尚不能久，而况於人乎？故从事於道者，同於道；德者，同於德；失者，同於失。同於道者，道亦乐得之；同於德者，德亦乐得之；同於失者，失亦乐得之。信不足焉，有不信焉。"
            }
          ]
        },
        {
          "title": "第二十四章",
          "source": "https://so.gushiwen.cn/guwen/bookv_46653FD803893E4F79FCB793F2C86D7D.aspx",
          "paragraphs": [
            {
              "type": "原文",
              "content": "企者不立；跨者不行；自见者不明；自是者不彰；自伐者无功；自矜者不长。其在道也，曰余食赘形，物或恶之，故有道者不处。"
            }
          ]
        },
        {
          "title": "第二十五章",
          "source": "https://so.gushiwen.cn/guwen/bookv_46653FD803893E4F31CD0CB7A3C4B3F6.aspx",
          "paragraphs": [
            {
              "type": "原文",
              "content": "有物混成，先天地生，寂兮寥兮，独立而不改，周行而不殆，可以为天地母。吾不知其名，字之曰道，强为之名曰大。大曰逝，逝曰远，远曰反。故道大，天大，地大，人亦大。域中有四大，而人居其一焉。人法地，地法天，天法道，道法自然。"
            }
          ]
        },
        {
          "title": "第二十六章",
          "source": "https://so.gushiwen.cn/guwen/bookv_46653FD803893E4F7F326015EDC5FD1C.aspx",
          "paragraphs": [
            {
              "type": "原文",
              "content": "重为轻根，静为躁君。是以君子终日行不离辎重，虽有荣观，燕处超然，奈何万乘之主，而以身轻天下？轻则失根，躁则失君。"
            }
          ]
        },
        {
          "title": "第二十七章",
          "source": "https://so.gushiwen.cn/guwen/bookv_46653FD803893E4F236C868520A7786D.aspx",
          "paragraphs": [
            {
              "type": "原文",
              "content": "善行，无辙跡；善言，无瑕谪；善数，不用筹策；善闭，无关楗而不可开；善结，无绳约而不可解。是以圣人常善救人，故无弃人；常善救物，故无弃物。是谓袭明。故善人者，不善人之师；不善人者，善人之资。不贵其师，不爱其资，虽智大迷。是谓要妙。"
            }
          ]
        },
        {
          "title": "第二十八章",
          "source": "https://so.gushiwen.cn/guwen/bookv_46653FD803893E4F737F41575D788BD3.aspx",
          "paragraphs": [
            {
              "type": "原文",
              "content": "知其雄，守其雌，为天下谿。为天下谿，常德不离，复归于婴儿。知其白，守其黑，为天下式。为天下式，常德不忒，复归于无极。知其荣，守其辱，为天下谷。为天下谷，常德乃足，复归于朴。朴散则为器，圣人用之，则为官长，故大制不割。"
            }
          ]
        },
        {
          "title": "第二十九章",
          "source": "https://so.gushiwen.cn/guwen/bookv_46653FD803893E4FC49756FC7236CEF0.aspx",
          "paragraphs": [
            {
              "type": "原文",
              "content": "将欲取天下而为之，吾见其不得已。天下神器，不可为也，不可执也。为者败之，执者失之。是以圣人无为，故无败；无执，故无失。夫物或行或随；或嘘或吹；或强或羸；或载或隳。是以圣人去甚，去奢，去泰。"
            }
          ]
        },
        {
          "title": "第三十章",
          "source": "https://so.gushiwen.cn/guwen/bookv_46653FD803893E4F61B6CFFB3894229A.aspx",
          "paragraphs": [
            {
              "type": "原文",
              "content": "以道佐人主者，不以兵强天下。其事好还。师之所处，荆棘生焉。大军之后，必有凶年。善者果而已，不敢以取强。果而勿矜，果而勿伐，果而勿骄。果而不得已，果而勿强。物壮则老，是谓不道，不道早已。"
            }
          ]
        },
        {
          "title": "第三十一章",
          "source": "https://so.gushiwen.cn/guwen/bookv_46653FD803893E4F93C4E3E6170AB2A5.aspx",
          "paragraphs": [
            {
              "type": "原文",
              "content": "夫兵者，不祥之器，物或恶之，故有道者不处。君子居则贵左，用兵则贵右。兵者不祥之器，非君子之器，不得已而用之，恬淡为上。胜而不美，而美之者，是乐杀人。夫乐杀人者，则不可得志于天下矣。吉事尚左，凶事尚右。偏将军居左，上将军居右，言以丧礼处之。杀人之众，以悲哀泣之，战胜以丧礼处之。"
            }
          ]
        },
        {
          "title": "第三十二章",
          "source": "https://so.gushiwen.cn/guwen/bookv_46653FD803893E4F4171913B30D4C371.aspx",
          "paragraphs": [
            {
              "type": "原文",
              "content": "道常无名，朴。虽小，天下莫能臣。侯王若能守之，万物将自宾。天地相合，以降甘露，民莫之令而自均。始制有名，名亦既有，夫亦将知止，知止可以不殆。譬道之在天下，犹川谷之於江海。"
            }
          ]
        },
        {
          "title": "第三十三章",
          "source": "https://so.gushiwen.cn/guwen/bookv_46653FD803893E4FA6A6FD04DF1A1F6E.aspx",
          "paragraphs": [
            {
              "type": "原文",
              "content": "知人者智，自知者明。胜人者有力，自胜者强。知足者富。强行者有志。不失其所者久。死而不亡者寿。"
            }
          ]
        },
        {
          "title": "第三十四章",
          "source": "https://so.gushiwen.cn/guwen/bookv_46653FD803893E4FD502E6273F38B90B.aspx",
          "paragraphs": [
            {
              "type": "原文",
              "content": "大道泛兮，其可左右。万物恃之以生而不辞，功成而不有。衣养万物而不为主。常无欲，可名于小；万物归焉而不为主，可名为大。以其终不自为大，故能成其大。"
            }
          ]
        },
        {
          "title": "第三十五章",
          "source": "https://so.gushiwen.cn/guwen/bookv_46653FD803893E4F4017B138B24DD027.aspx",
          "paragraphs": [
            {
              "type": "原文",
              "content": "执大象，天下往。往而不害，安平泰。乐与饵，过客止。道之出口，淡乎其无味，视之不足见，听之不足闻，用之不足既。"
            }
          ]
        },
        {
          "title": "第三十六章",
          "source": "https://so.gushiwen.cn/guwen/bookv_46653FD803893E4F3D4AB490018DFA82.aspx",
          "paragraphs": [
            {
              "type": "原文",
              "content": "将欲歙之，必固张之；将欲弱之，必固强之；将欲废之，必固兴之；将欲取之，必固与之。是谓微明。柔弱胜刚强。鱼不可脱于渊，国之利器不可以示人。"
            }
          ]
        },
        {
          "title": "第三十七章",
          "source": "https://so.gushiwen.cn/guwen/bookv_46653FD803893E4F68EFBB8C3A60B247.aspx",
          "paragraphs": [
            {
              "type": "原文",
              "content": "道常无为而无不为。侯王若能守之，万物将自化。化而欲作，吾将镇之以无名之朴。镇之以无名之朴，夫将不欲。不欲以静，天下将自定。"
            }
          ]
        }
      ]
    },
    {
      "title": "德经",
      "chapters": [
        {
          "title": "第三十八章",
          "source": "https://so.gushiwen.cn/guwen/bookv_46653FD803893E4FDF0F59EC3DE838E9.aspx",
          "paragraphs": [
            {
              "type": "原文",
              "content": "上德不德，是以有德；下德不失德，是以无德。上德无为而无以为；下德无为而有以为。上仁为之而无以为；上义为之而有以为。上礼为之而莫之应，则攘臂而扔之。故失道而后德，失德而后仁，失仁而后义，失义而后礼。夫礼者，忠信之薄，而乱之首。前识者，道之华，而愚之始。是以大丈夫处其厚，不居其薄；处其实，不居其华。故去彼取此。"
            }
          ]
        },
        {
          "title": "第三十九章",
          "source": "https://so.gushiwen.cn/guwen/bookv_46653FD803893E4FBD0B6ED692E6B0EE.aspx",
          "paragraphs": [
            {
              "type": "原文",
              "content": "昔之得一者，天得一以清；地得一以宁；神得一以灵；谷得一以盈，万物得一以生；侯王得一以为天下正。其致之也，谓天无以清，将恐裂；地无以宁，将恐废；神无以灵，将恐歇；谷无以盈，将恐竭；万物无以生，将恐灭；侯王无以正，将恐蹶。故贵以贱为本，高以下为基。是以侯王自谓孤、寡、不穀。此非以贱为本邪？非乎？故至誉无誉。是故不欲琭琭如玉，珞珞如石。"
            }
          ]
        },
        {
          "title": "第四十章",
          "source": "https://so.gushiwen.cn/guwen/bookv_46653FD803893E4F04361A27804C0AF5.aspx",
          "paragraphs": [
            {
              "type": "原文",
              "content": "反者道之动；弱者道之用。天下万物生于有，有生于无。"
            }
          ]
        },
        {
          "title": "第四十一章",
          "source": "https://so.gushiwen.cn/guwen/bookv_46653FD803893E4F841370EEC12710B2.aspx",
          "paragraphs": [
            {
              "type": "原文",
              "content": "上士闻道，勤而行之；中士闻道，若存若亡；下士闻道，大笑之。不笑不足以为道。故建言有之：明道若昧，进道若退，夷道若颣。上德若谷，大白若辱，广德若不足，建德若偷，质真若渝；大方无隅；大器免成；大音希声；大象无形；道隐无名。夫唯道，善始且善成。(大器免成 一作：大器晚成)"
            }
          ]
        },
        {
          "title": "第四十二章",
          "source": "https://so.gushiwen.cn/guwen/bookv_46653FD803893E4F8BDAC384FB4A5EBB.aspx",
          "paragraphs": [
            {
              "type": "原文",
              "content": "道生一，一生二，二生三，三生万物。万物负阴而抱阳，冲气以为和。人之所恶，唯孤、寡、不穀，而王公以为称。故物或损之而益，或益之而损。人之所教，我亦教之。强梁者不得其死，吾将以为教父。"
            }
          ]
        },
        {
          "title": "第四十三章",
          "source": "https://so.gushiwen.cn/guwen/bookv_46653FD803893E4F3429740C24354584.aspx",
          "paragraphs": [
            {
              "type": "原文",
              "content": "天下之至柔，驰骋天下之至坚。无有入无间，吾是以知无为之有益。不言之教，无为之益，天下希及之。"
            }
          ]
        },
        {
          "title": "第四十四章",
          "source": "https://so.gushiwen.cn/guwen/bookv_46653FD803893E4FED1351C23F454B80.aspx",
          "paragraphs": [
            {
              "type": "原文",
              "content": "名与身孰亲？身与货孰多？得与亡孰病？甚爱必大费；多藏必厚亡。故知足不辱，知止不殆，可以长久。"
            }
          ]
        },
        {
          "title": "第四十五章",
          "source": "https://so.gushiwen.cn/guwen/bookv_46653FD803893E4FFE13BAC06CBD9658.aspx",
          "paragraphs": [
            {
              "type": "原文",
              "content": "大成若缺，其用不弊。大盈若冲，其用不穷。大直若屈，大巧若拙，大辩若讷。躁胜寒，静胜热。清静为天下正。"
            }
          ]
        },
        {
          "title": "第四十六章",
          "source": "https://so.gushiwen.cn/guwen/bookv_46653FD803893E4FD6EFAC92D8D1F474.aspx",
          "paragraphs": [
            {
              "type": "原文",
              "content": "天下有道，却走马以粪。天下无道，戎马生於郊。祸莫大于不知足；咎莫大于欲得。故知足之足，常足矣。"
            }
          ]
        },
        {
          "title": "第四十七章",
          "source": "https://so.gushiwen.cn/guwen/bookv_46653FD803893E4FE8E0413A3109C40A.aspx",
          "paragraphs": [
            {
              "type": "原文",
              "content": "不出户，知天下；不窥牖，见天道。其出弥远，其知弥少。是以圣人不行而知，不见而明，不为而成。"
            }
          ]
        },
        {
          "title": "第四十八章",
          "source": "https://so.gushiwen.cn/guwen/bookv_46653FD803893E4FE3D97FB668C1D310.aspx",
          "paragraphs": [
            {
              "type": "原文",
              "content": "为学日益，为道日损。损之又损，以至於无为。无为而无不为。取天下常以无事，及其有事，不足以取天下。"
            }
          ]
        },
        {
          "title": "第四十九章",
          "source": "https://so.gushiwen.cn/guwen/bookv_46653FD803893E4F367D9DB293755075.aspx",
          "paragraphs": [
            {
              "type": "原文",
              "content": "圣人无常心，以百姓心为心。善者，吾善之；不善者，吾亦善之；德善。信者，吾信之；不信者，吾亦信之；德信。圣人在天下，歙歙焉，為天下浑其心，百姓皆注其耳目，圣人皆孩之。"
            }
          ]
        },
        {
          "title": "第五十章",
          "source": "https://so.gushiwen.cn/guwen/bookv_46653FD803893E4FB44EAB305B2599FD.aspx",
          "paragraphs": [
            {
              "type": "原文",
              "content": "出生入死。生之徒，十有三；死之徒，十有三；人之生，动之于死地，亦十有三。夫何故？以其生生之厚。盖闻善摄生者，路行不遇兕虎，入军不被甲兵；兕无所投其角，虎无所用其爪，兵无所容其刃。夫何故？以其无死地。"
            }
          ]
        },
        {
          "title": "第五十一章",
          "source": "https://so.gushiwen.cn/guwen/bookv_46653FD803893E4F8B69D39719FB0E91.aspx",
          "paragraphs": [
            {
              "type": "原文",
              "content": "道生之，德畜之，物形之，势成之。是以万物莫不尊道而贵德。道之尊，德之贵，夫莫之命而常自然。故道生之，德畜之；长之育之，亭之毒之养之覆之。生而不有，为而不恃，长而不宰。是谓玄德。"
            }
          ]
        },
        {
          "title": "第五十二章",
          "source": "https://so.gushiwen.cn/guwen/bookv_46653FD803893E4FC0D12C80C6F35AE2.aspx",
          "paragraphs": [
            {
              "type": "原文",
              "content": "天下有始，以为天下母。既得其母，以知其子；既知其子，复守其母，没身不殆。塞其兑，闭其门，终身不勤。开其兑，济其事，终身不救。见小曰明，守柔曰强。用其光，复归其明，无遗身殃；是为袭常。"
            }
          ]
        },
        {
          "title": "第五十三章",
          "source": "https://so.gushiwen.cn/guwen/bookv_46653FD803893E4FB8093C7810EFA929.aspx",
          "paragraphs": [
            {
              "type": "原文",
              "content": "使我介然有知，行於大道，唯施是畏。大道甚夷，而人好径。朝甚除，田甚芜，仓甚虚；服文采，带利剑，厌饮食，财货有餘；是为盗夸。非道也哉！"
            }
          ]
        },
        {
          "title": "第五十四章",
          "source": "https://so.gushiwen.cn/guwen/bookv_46653FD803893E4F71D07DB78C29C495.aspx",
          "paragraphs": [
            {
              "type": "原文",
              "content": "善建者不拔，善抱者不脱，子孙以祭祀不辍。修之于身，其德乃真；修之于家，其德乃余；修之于乡，其德乃长；修之于邦，其德乃丰；修之于天下，其德乃普。故以身观身，以家观家，以乡观乡，以邦观邦，以天下观天下。吾何以知天下之然哉？以此。"
            }
          ]
        },
        {
          "title": "第五十五章",
          "source": "https://so.gushiwen.cn/guwen/bookv_46653FD803893E4F20A152B3FE30784D.aspx",
          "paragraphs": [
            {
              "type": "原文",
              "content": "含德之厚，比于赤子。蜂虿虺蛇不螫，攫鸟猛兽不搏。骨弱筋柔而握固，未知牝牡之合而朘作，精之至也。终日号而不嗄，和之至也。知和曰常，知常曰明，益生曰祥，心使气曰强。物壮则老，谓之不道，不道早已。"
            }
          ]
        },
        {
          "title": "第五十六章",
          "source": "https://so.gushiwen.cn/guwen/bookv_46653FD803893E4FB824486D032A61BE.aspx",
          "paragraphs": [
            {
              "type": "原文",
              "content": "知者不言，言者不知。塞其兑，闭其门；挫其锐，解其纷；和其光，同其尘，是谓玄同。故不可得而亲，不可得而疏；不可得而利，不可得而害；不可得而贵，不可得而贱；故为天下贵。"
            }
          ]
        },
        {
          "title": "第五十七章",
          "source": "https://so.gushiwen.cn/guwen/bookv_46653FD803893E4F10B4134ABBA037A2.aspx",
          "paragraphs": [
            {
              "type": "原文",
              "content": "以正治国，以奇用兵，以无事取天下。吾何以知其然哉？以此：天下多忌讳，而民弥贫；民多利器，国家滋昏；人多伎巧，奇物滋起；法令滋彰，盗贼多有。故圣人云：“我无为，而民自化；我好静，而民自正；我无事，而民自富；我无欲，而民自朴。”"
            }
          ]
        },
        {
          "title": "第五十八章",
          "source": "https://so.gushiwen.cn/guwen/bookv_46653FD803893E4FC53A3DB8D7D31C29.aspx",
          "paragraphs": [
            {
              "type": "原文",
              "content": "其政闷闷，其民淳淳；其政察察，其民缺缺。祸兮福所倚；福兮祸所伏。孰知其极？其无正邪？正复为奇，善复为妖。人之迷，其日固久。是以圣人方而不割，廉而不刿，直而不肆，光而不耀。"
            }
          ]
        },
        {
          "title": "第五十九章",
          "source": "https://so.gushiwen.cn/guwen/bookv_46653FD803893E4FD615AC2313FA8BE0.aspx",
          "paragraphs": [
            {
              "type": "原文",
              "content": "治人事天，莫若啬。夫为啬，是谓早服；早服谓之重积德；重积德则无不克；无不克则莫知其极；莫知其极，可以有国；有国之母，可以长久；是谓深根固柢，长生久视之道。"
            }
          ]
        },
        {
          "title": "第六十章",
          "source": "https://so.gushiwen.cn/guwen/bookv_46653FD803893E4F0D0E11850E8CD60F.aspx",
          "paragraphs": [
            {
              "type": "原文",
              "content": "治大国，若烹小鲜。以道莅天下，其鬼不神。非其鬼不神，其神不伤人。非其神不伤人，圣人亦不伤人。夫两不相伤，故德交归焉。"
            }
          ]
        },
        {
          "title": "第六十一章",
          "source": "https://so.gushiwen.cn/guwen/bookv_46653FD803893E4FC058D350A77CD3F7.aspx",
          "paragraphs": [
            {
              "type": "原文",
              "content": "大邦者下流，天下之牝，天下之交也。牝常以静胜牡，以静为下。故大邦以下小邦，则取小邦；小邦以下大邦，则取大邦。故或下以取，或下而取。大邦不过欲兼畜人，小邦不过欲入事人。夫两者各得所欲，大者宜为下。"
            }
          ]
        },
        {
          "title": "第六十二章",
          "source": "https://so.gushiwen.cn/guwen/bookv_46653FD803893E4FC8C498F262A06407.aspx",
          "paragraphs": [
            {
              "type": "原文",
              "content": "道者万物之奥。善人之宝，不善人之所保。美言可以市尊，美行可以加人。人之不善，何弃之有？故立天子，置三公，虽有拱璧以先驷马，不如坐进此道。古之所以贵此道者何？不曰：求以得，有罪以免邪？故为天下贵。"
            }
          ]
        },
        {
          "title": "第六十三章",
          "source": "https://so.gushiwen.cn/guwen/bookv_46653FD803893E4FF6B5605E4AC2866D.aspx",
          "paragraphs": [
            {
              "type": "原文",
              "content": "为无为，事无事，味无味。大小多少。报怨以德。图难于其易，为大于其细；天下难事，必作于易；天下大事，必作于细。是以圣人终不为大，故能成其大。夫轻诺必寡信，多易必多难。是以圣人犹难之，故终无难矣。"
            }
          ]
        },
        {
          "title": "第六十四章",
          "source": "https://so.gushiwen.cn/guwen/bookv_46653FD803893E4FFBF4CE01BE48FAAE.aspx",
          "paragraphs": [
            {
              "type": "原文",
              "content": "其安易持，其未兆易谋；其脆易泮，其微易散。为之于未有，治之于未乱。合抱之木，生于毫末；九层之台，起于累土；千里之行，始于足下。为者败之，执者失之。是以圣人无为，故无败，无执故无失。民之从事，常于几成而败之。慎终如始，则无败事。是以圣人欲不欲，不贵难得之货，学不学，复众人之所过，以辅万物之自然而不敢为。"
            }
          ]
        },
        {
          "title": "第六十五章",
          "source": "https://so.gushiwen.cn/guwen/bookv_46653FD803893E4F651BCE663690A958.aspx",
          "paragraphs": [
            {
              "type": "原文",
              "content": "古之善为道者，非以明民，将以愚之。民之难治，以其智多。故以智治国，国之贼；不以智治国，国之福。知此两者亦稽式。常知稽式，是谓“玄德”。“玄德”深矣，远矣，与物反矣，然后乃至大顺。"
            }
          ]
        },
        {
          "title": "第六十六章",
          "source": "https://so.gushiwen.cn/guwen/bookv_46653FD803893E4FF0702FDAB84EB088.aspx",
          "paragraphs": [
            {
              "type": "原文",
              "content": "江海之所以能为百谷王者，以其善下之，故能为百谷王。是以圣人欲上民，必以言下之；欲先民，必以身后之。是以圣人处上而民不重，处前而民不害。是以天下乐推而不厌。以其不争，故天下莫能与之争。"
            }
          ]
        },
        {
          "title": "第六十七章",
          "source": "https://so.gushiwen.cn/guwen/bookv_46653FD803893E4F62D6D1BB1C759495.aspx",
          "paragraphs": [
            {
              "type": "原文",
              "content": "天下皆谓我道大，似不肖。夫唯大，故似不肖。若肖，久矣其细也夫！我有三宝，持而保之。一曰慈，二曰俭，三曰不敢为天下先。慈故能勇；俭故能广；不敢为天下先，故能成器长。今舍慈且勇；舍俭且广；舍后且先；死矣！夫慈以战则胜，以守则固。天将救之，以慈卫之。"
            }
          ]
        },
        {
          "title": "第六十八章",
          "source": "https://so.gushiwen.cn/guwen/bookv_46653FD803893E4F1FE9A2C9721B9BEC.aspx",
          "paragraphs": [
            {
              "type": "原文",
              "content": "善为士者，不武；善战者，不怒；善胜敌者，不与；善用人者，为之下。是谓不争之德，是谓用人之力，是谓配天古之极。"
            }
          ]
        },
        {
          "title": "第六十九章",
          "source": "https://so.gushiwen.cn/guwen/bookv_46653FD803893E4F69D1EB6A07268971.aspx",
          "paragraphs": [
            {
              "type": "原文",
              "content": "用兵有言：“吾不敢为主，而为客；不敢进寸，而退尺。”是谓行无行；攘无臂；执无兵；乃无敌。祸莫大于轻敌，轻敌几丧吾宝。故抗兵相若，哀者胜矣。"
            }
          ]
        },
        {
          "title": "第七十章",
          "source": "https://so.gushiwen.cn/guwen/bookv_46653FD803893E4FAB8DC34CE3C38E00.aspx",
          "paragraphs": [
            {
              "type": "原文",
              "content": "吾言甚易知，甚易行。天下莫能知，莫能行。言有宗，事有君。夫唯无知，是以不我知。知我者希，则我者贵。是以圣人被褐而怀玉。"
            }
          ]
        },
        {
          "title": "第七十一章",
          "source": "https://so.gushiwen.cn/guwen/bookv_46653FD803893E4FFB5588C7F916D604.aspx",
          "paragraphs": [
            {
              "type": "原文",
              "content": "知不知，尚矣；不知知，病也。圣人不病，以其病病。夫唯病病，是以不病。"
            }
          ]
        },
        {
          "title": "第七十二章",
          "source": "https://so.gushiwen.cn/guwen/bookv_46653FD803893E4FA28126D5422D0B43.aspx",
          "paragraphs": [
            {
              "type": "原文",
              "content": "民不畏威，则大威至。无狎其所居，无厌其所生。夫唯不厌，是以不厌。是以圣人自知不自见；自爱不自贵。故去彼取此。"
            }
          ]
        },
        {
          "title": "第七十三章",
          "source": "https://so.gushiwen.cn/guwen/bookv_46653FD803893E4F6F008B7E73B6DFC7.aspx",
          "paragraphs": [
            {
              "type": "原文",
              "content": "勇于敢则杀，勇于不敢则活。此两者，或利或害。天之所恶，孰知其故？天之道，不争而善胜，不言而善应，不召而自来，繟然而善谋。天网恢恢，疏而不失。"
            }
          ]
        },
        {
          "title": "第七十四章",
          "source": "https://so.gushiwen.cn/guwen/bookv_46653FD803893E4F12B3C71799BD21E0.aspx",
          "paragraphs": [
            {
              "type": "原文",
              "content": "民不畏死，奈何以死惧之？若使民常畏死，而为奇者，吾得执而杀之，孰敢？常有司杀者杀。夫代司杀者杀，是谓代大匠斲。夫代大匠斲者，希有不伤其手矣。"
            }
          ]
        },
        {
          "title": "第七十五章",
          "source": "https://so.gushiwen.cn/guwen/bookv_46653FD803893E4F20CA6A663B8C4A31.aspx",
          "paragraphs": [
            {
              "type": "原文",
              "content": "民之饥，以其上食税之多，是以饥。民之难治，以其上之有为，是以难治。民之轻死，以其上求生之厚，是以轻死。夫唯无以生为者，是贤於贵生。"
            }
          ]
        },
        {
          "title": "第七十六章",
          "source": "https://so.gushiwen.cn/guwen/bookv_46653FD803893E4F9B79E99DC38F9860.aspx",
          "paragraphs": [
            {
              "type": "原文",
              "content": "人之生也柔弱，其死也坚强。草木之生也柔脆，其死也枯槁。故坚强者死之徒，柔弱者生之徒。是以兵强则灭，木强则折。强大处下，柔弱处上。"
            }
          ]
        },
        {
          "title": "第七十七章",
          "source": "https://so.gushiwen.cn/guwen/bookv_46653FD803893E4FEE81E48625A4F854.aspx",
          "paragraphs": [
            {
              "type": "原文",
              "content": "天之道，其犹张弓欤？高者抑之，下者举之；有余者损之，不足者补之。天之道，损有余而补不足。人之道，则不然，损不足以奉有余。孰能有余以奉天下，唯有道者。是以圣人为而不恃，功成而不处，其不欲见贤邪。"
            }
          ]
        },
        {
          "title": "第七十八章",
          "source": "https://so.gushiwen.cn/guwen/bookv_46653FD803893E4FD55BD8E3C156FE38.aspx",
          "paragraphs": [
            {
              "type": "原文",
              "content": "天下莫柔弱於水，而攻坚强者莫之能胜，以其无以易之。弱之胜强，柔之胜刚，天下莫不知，莫能行。是以圣人云：「受国之垢，是谓社稷主；受国不祥，是为天下王。」正言若反。"
            }
          ]
        },
        {
          "title": "第七十九章",
          "source": "https://so.gushiwen.cn/guwen/bookv_46653FD803893E4FC3D320F02A0DD842.aspx",
          "paragraphs": [
            {
              "type": "原文",
              "content": "和大怨，必有余怨，报怨以德，安可以为善？是以圣人执左契，不责于人。故有德司契，无德司彻。天道无亲，常与善人。"
            }
          ]
        },
        {
          "title": "第八十章",
          "source": "https://so.gushiwen.cn/guwen/bookv_46653FD803893E4FCE50C1084A9EC1C7.aspx",
          "paragraphs": [
            {
              "type": "原文",
              "content": "小国寡民。使有什伯之器而不用；使民重死而不远徙；虽有舟舆，无所乘之；虽有甲兵，无所陈之。使人复结绳而用之。至治之极。甘其食，美其服，安其居，乐其俗，邻国相望，鸡犬之声相闻，民至老死不相往来。"
            }
          ]
        },
        {
          "title": "第八十一章",
          "source": "https://so.gushiwen.cn/guwen/bookv_46653FD803893E4FE654D96B4C8997DC.aspx",
          "paragraphs": [
            {
              "type": "原文",
              "content": "信言不美，美言不信。善者不辩，辩者不善。知者不博，博者不知。圣人不积，既以为人，己愈有，既以与人，己愈多。天之道，利而不害；圣人之道，为而不争。"
            }
          ]
        }
      ]
    }
  ]
}